## Introduzione

Questo progetto finale rappresenta un percorso completo in Scratch, integrando gradualmente le funzionalità apprese in esercitazioni precedenti. Ogni step è dedicato all’implementazione di una meccanica specifica, mentre lo step finale prevede la realizzazione di un gioco completo che includa tutte le meccaniche sviluppate. L’obiettivo è guidarvi passo dopo passo verso la creazione di un videogioco originale, consolidando al tempo stesso le competenze di programmazione visuale. Il progetto al termine di tutti gli step sarà oggetto di valutazione.

## Step 1: Movimento, input e animazioni

Inizierete costruendo le fondamenta del vostro gioco. Dovrete creare uno sprite principale (il personaggio controllato dal giocatore) e l’ambiente base in cui si muoverà. Imparerete a programmare il movimento utilizzando i tasti direzionali e farete in modo che il gioco inizi cliccando sulla bandiera verde.

Per rendere il personaggio più realistico e dinamico, creerete più costumi da alternare durante il movimento, simulando un’animazione. Infine, introdurrete l’uso degli eventi per far reagire lo sprite agli input da tastiera e mouse.

## Step 2: Collezionabili

In questo step aggiungerete elementi che il giocatore dovrà raccogliere per ottenere punti. Imparerete a creare sprite che rappresentano oggetti collezionabili (es. monete, stelle, ecc.) e li farete apparire in posizioni casuali sullo schermo.

Attraverso le variabili, terrete traccia del punteggio e del tempo. Quando il personaggio entra in contatto con uno di questi oggetti, il sistema dovrà rilevarlo e reagire: il punteggio aumenterà, si sentirà un suono e l’oggetto sparirà o cambierà posizione.

## Step 3: Platforming e ostacoli

Ora passerete alla creazione di un vero e proprio livello platform. Imparerete a simulare la gravità, permettendo al personaggio di saltare e cadere in modo realistico.

Costruirete un ambiente con piattaforme, muri e ostacoli che il giocatore dovrà superare. Imposterete il rilevamento delle collisioni per evitare che il personaggio attraversi gli oggetti solidi e per rendere credibile l’interazione con l’ambiente.

## Step 4: Nemici e proiettili

Il gioco si arricchirà introducendo nemici e la possibilità di combatterli. Imparerete a creare nemici che si muovono da soli o secondo percorsi definiti. Programmarete cosa succede quando il giocatore li tocca: potrebbe perdere una vita, sentire un suono o tornare all’inizio del livello.

Potrete anche permettere al personaggio di attaccare, creando un sistema di proiettili con i cloni. I proiettili dovranno muoversi nella direzione corretta, colpire i nemici e farli sparire, aumentando il punteggio.

## Step 5: Power-up
I power-up, come invincibilità temporanea o salto potenziato, cambieranno momentaneamente le abilità del personaggio. Imparerete a programmarli usando variabili per regolarne durata e attivazione.

## Step 6: Avventura interattiva

In questo step il gioco diventerà più narrativo e interattivo. Dividerete il gioco in scene o livelli distinti, ognuno con una parte di storia o una sfida diversa. Potrete inserire dialoghi o scelte multiple che influenzano lo svolgimento del gioco.

Gestirete il passaggio tra le scene usando broadcast e variabili, e userete i cloni per creare personaggi secondari o nemici senza duplicare manualmente tutto. Questo renderà il vostro gioco più ricco e coinvolgente.

Inserirete anche checkpoint: luoghi in cui il gioco salva i progressi del giocatore. Se perde, potrà ripartire da lì invece che dall’inizio. Userete i messaggi broadcast per gestire questi passaggi in modo ordinato.
## Step Finale: Progetto completo

Infine, realizzerete un gioco personale e completo che unisca tutte le meccaniche imparate. Dedicherete del tempo alla progettazione: definirete l’obiettivo, la storia, la struttura dei livelli, gli elementi grafici e sonori.

Implementerete ogni parte del gioco con cura, ottimizzando i codici e risolvendo eventuali errori. Una parte importante sarà testare il gioco con i compagni, raccogliere suggerimenti e migliorarlo prima della presentazione finale.